## O projektu

Orodje SENTA je bilo izdelano v okviru projekta SLOKIT (Nadgradnja CLARIN.SI: Korpusni informator in besedilni analizator),
ki je potekal v letih 2022-2023 in ga je financiralo Ministrstvo za kulturo Republike Slovenije. Vodja projekta je bil dr. Iztok Kosem.
V projektu sta sodelovala Institut Jožef Stefan (vodilni partner) in Društvo študentov invalidov Slovenije. Infrastrukturno podporo
izven projektnega financiranja (gostovanje in vzdrževanje orodij) zagotavlja Center za jezikovne vire in tehnologije Univerze v Ljubljani,
tudi član konzorcija CLARIN.SI.

Glavni namen projekta je bil nadgradnja portala raziskovalne infrastrukture CLARIN.SI s storitvami, ki bodo vsebine portala, predvsem korpuse,
približale širši množici uporabnikov. Repozitorij CLARIN.SI je namreč zelo bogat z različnimi podatkovnimi viri o slovenščini, ki pa so
v glavnem namenjeni raziskovalcem in razvijalcem – cilj je bil poenostaviti dostop do relevantnih in zanimivih podatkov o slovenščini
na uporabnikom prijazen način. Ena od ključnih aktivnosti za zagotovitev tega je bila med drugim izboljšava informacij v referenčnih korpusih
slovenščine, tj. korpusu Gigafida in korpusu Gos, kar prinaša koristi tudi jezikoslovcem in izdelovalcem jezikovnih virov.
